## PRA begrippenlijst 
_11 juli 2024_ 

## Uitgangspunten PRA 

Belangrijke uitgangspunten bij de ontwikkeling van de PRA zijn:  

1. Eén loket-gedachte.

De gebruiker staat centraal en krijgt op één plek relevante overheidsregelingen aangeboden. 

2. Proactieve dienstverlening 

Overheid neemt het initiatief door burgers en ondernemers proactief te wijzen op hun rechten en plichten.  

[Naar definitie](#proactieve-dienstverlening). 

3. Privacy by Design  

[Naar definitie](#privacy-by-design). 

4. Compliance by Design  

[Naar definitie](#compliance-by-design).

5. Gebruiksvriendelijkheid en mensgericht ontwerp 

Bij de ontwikkeling van de PRA ligt de focus op de eindgebruiker. Daarom is het belangrijk om telkens opnieuw te toetsen of het concept aansluit op de behoeften van gebruikers. En werd de PRA ontwikkeld aan de hand van use cases met overheidsorganisaties. De opgedane inzichten werden geïmplementeerd in de PRA.  

## Begrippen 

### Proactieve dienstverlening 
Proactieve dienstverlening is dienstverlening die je aangereikt krijgt vóórdat je er als burger of ondernemer om hoeft te vragen. De overheid is dus aan zet. Tot op heden gaan we er vanuit dat iemand zelf het initiatief neemt en zich een weg baant door de verschillende regelingen van de overheid. Met proactieve dienstverlening gaan we ervanuit dat de overheid dat doet, zover dat kan.  

_Toepassing PRA_  
De overheid geeft burgers of ondernemers met de PRA een tool die proactieve dienstverlening mogelijk maakt. De PRA geeft daarbij vroegtijdig een proactief signaal dat iemand mogelijk recht heeft op een regeling of dat een verandering in omstandigheden/persoonlijke situatie impact heeft op een bestaand recht op basis van gegevens zover die bekend zijn. Gebruikers bepalen zelf welke gegevens ze via de PRA verzamelen en delen. De PRA informeert de gebruiker dus niet alleen met algemene openbare kennis maar ook proactief over diens rechten of plichten m.b.t. overheidsregelingen. 

### Levensgebeurtenissen 
Onder een levensgebeurtenis verstaan we een specifieke, bijzondere verandering van situatie in een mensenleven waarbij je te maken krijgt met een of meerdere overheidsorganisatie(s). Denk bijvoorbeeld aan 18 jaar worden of met pensioen gaan. Levensgebeurtenissen zijn voor de overheid van belang omdat de overheidsdienstverlening met name bij die levensgebeurtenissen een grote rol speelt. Juist op die momenten zullen de afgesproken rechten en plichten van zowel burgers als de overheid moeten worden nagekomen. Doorgaans moet dan tijdig en adequaat worden gehandeld, waarbij specifieke eisen worden gesteld aan de procedures die worden gevolgd en de communicatie en interactie daarbij van de betrokkenen.  

Rijksoverheid.nl is aangewezen als de hoofdingang van de overheidsdienstverlening voor burgers. Daar is een overzicht te vinden van [diverse levensgebeurtenissen](https://www.rijksoverheid.nl/onderwerpen/levensgebeurtenissen/overzicht-levensgebeurtenissen). Er is op Rijksoverheid.nl echter nog een [ander overzicht](https://www.overheid.nl/dienstverlening/levensgebeurtenissen) te vinden. Het is bekend dat er gewerkt wordt aan een verbeterde eenduidige set van levensgebeurtenissen. 

_Toepassing PRA_   
In overeenstemming met het overzicht op Rijksoverheid.nl toont het PRA dashboard een overzicht van levensgebeurtenissen en thema’s waarop gebruikers kunnen klikken voor meer informatie. Net als de overheid baseert de PRA deze structuur op de OWMS standaard voor open data.  

De PRA biedt functies rond thema’s, levensgebeurtenissen en regelingen. Hierbij kan het voorkomen dat een thema of regeling ook als levensgebeurtenis gepresenteerd wordt. Een proactieve notificatie kan dus zowel een enkele regeling betreffen als een levensgebeurtenis (“U gaat bijna met pensioen...”). Het PRA concept maakt het overigens ook mogelijk om vanuit elk toetsfunctie resultaat “vooruit te kijken” naar de mogelijke impact op andere regelingen. In zekere zin ondersteunt de PRA daarmee een groot aantal levensgebeurtenissen, ook als die niet als zodanig erkend zijn binnen de overheid.  

### Open source 
De overheid hanteert bij ICT-ontwikkeling en -aanbestedingen al enige jaren het principe dat bij gelijke geschiktheid de voorkeur wordt gegeven aan open source software boven closed source software. Het leidend principe is dat software die met publieke middelen is ontwikkeld zoveel mogelijk aan de samenleving wordt teruggegeven. Het publiceren van de broncode komt ten goede aan algemene belangen, zoals minder verspilling (o.a. door hergebruik), innovatie, meer economische bedrijvigheid, transparantie en informatieveiligheid. Overheden worden opgeroepen om open (source) te ontwikkelen en/of de broncode vrij te geven en hier slechts van af te wijken indien er gegronde redenen zijn.  

_Toepassing PRA_   
De PRA volgt deze principes en betreft dan ook een Free Open Source Solution (FOSS). 

### Compliance by design 
Compliance by design houdt in dat wetten, regelingen en besluiten op een systematische en gestandaardiseerde manier worden uitgewerkt in gepubliceerde uitvoeringsprocessen. Hierbij geldt dat van iedere keuze die in het proces gemaakt wordt herleidbaar is op welke onderdelen van de wet, regeling of het besluit die keuze is gebaseerd. De gepubliceerde, uitgewerkte processen zijn openbaar en daarnaast begrijpelijk en eenduidig interpreteerbaar voor juristen, beleidsmedewerkers, uitvoerders en geïnteresseerde buitenstaanders. 

Toepassing van compliance by design, impliceert toepassing van [‘rules as code’](#rules-as-coderegelbeheer). Voorbeelden van methoden om compliance by design toe te passen zijn [Calculemus FLINT](#calculemus-en-flint-model), [Regelspraak](#regelspraak), [Wetsanalyse](#wetsanalyse-en-jas-model) en SBVR (Semantics of Business Vocabulary and Business Rules).    

Compliance by Design speelt een rol bij alles wat op basis van een afspraak - vastgelegd in bijvoorbeeld een wet - dient te werken. Zo speelt dit principe bijvoorbeeld een rol in systemen met de volgende functies:  
- Het nemen van een besluit 
- Het geven van een notificatie 
- Het automatisch aanvragen/stopzetten van een regeling 
- Het bepalen of iemand in aanmerking komt voor een regeling, advies geven 
- Het maken van een berekening 
- Het schrijven van een uitlegtekst 

Belangrijke uitgangspunten bij compliance by design zijn: 
- Interpretaties van de wet moeten altijd goed onderbouwd, transparant en controleerbaar zijn. 
- Implementaties op basis van interpretaties van de wet moeten herleidbaar zijn tot de wetsteksten en de interpretaties daarvan, zodat de dienstverlening van de overheid transparant is. 
- Overheidsinstanties kunnen zo veel mogelijk voortborduren op eerder gemaakte interpretaties zodat er zo min mogelijk nieuwe aannames/interpretaties nodig zijn bij het implementeren van de wet. 
- Bij het maken van een interpretatie van de wet werk je binnen een multidisciplinaire omgeving volgens een gestandaardiseerd proces waardoor naast juridische afwegingen ook culturele en ethische afwegingen meegenomen worden in de interpretatie.  

Het toepassen van compliance by design wordt gezien als een vorm van Artifical Intelligence. Gezien de ruime definitie van AI in de EU AI Act is deze Act dan ook al snel van toepassing op systemen die compliance by design hanteren. Deze systemen moeten afhankelijk van het doel veelal ingeschat worden op ‘high risk’.  

Meer informatie: https://regels.overheid.nl/methoden. 

### Rules as code/regelbeheer 
Afspraken – die zijn vastgelegd in de wet - in de vorm van door machines uitvoerbare regels opschrijven en openbaar publiceren als [regelmodellen](#regelmodel) in een afgesproken formaat waardoor het overal door een computer op een voorspelbare manier kan worden geïnterpreteerd. Voorbeelden van methoden en technieken bij het ontwikkelen van regelmodellen zijn [Calculemus FLINT](#calculemus-en-flint-model), [Wetsanalyse](#wetsanalyse-en-jas-model), [Regelspraak](#regelspraak) en SBVR (Semantics of Business Vocabulary and Business Rules). Toepassing van Rules as code betekent niet automatisch dat er wordt voldaan aan het compliance by design principe, aangezien toepassing van dit principe meer vraagt dan enkel het toepassen van bepaalde technieken. 

Meer informatie: https://regels.overheid.nl/methoden. 

### Regelmodel 
Binnen de PRA vormt het regelmodel de brug tussen de wetgeving achter een bepaalde regeling en de applicatie. Een regelmodel maakt geautomatiseerde uitvoering van wetgeving mogelijk. Voorbeelden van regelmodellen zijn [RegelSpraak](#regelspraak) modellen of OpenFisca modellen. In tegenstelling tot regelmodellen bieden wetgevingsmodellen nog ruimte voor interpretatie. Hierdoor zijn wetgevingsmodellen op zichzelf nog niet uitvoerbaar. Een wetgevingsmodel dient als basis voor een regelmodel. Voorbeelden van wetgevingsmodellen zijn [Calculemus/FLINT](#calculemus-en-flint-model) en [Wetsanalyse/JAS modellen](#wetsanalyse-en-jas-model). Wetgevingsmodellen kunnen worden aangevuld waardoor ze als regelmodel kunnen fungeren en dus uitvoerbaar zijn.  

### Calculemus en FLINT-model 
Een FLINT-model is een wetgevingsmodel dat de interpretatie van een wetstekst of beleidsdocument volgens een gestandaardiseerde structuur en met verwijzingen vastlegt. Een FLINT-model wordt ontwikkeld volgens de Calculemus methode. Volgens deze methode selecteer je eerst de relevante (wets)bronnen en vervolgens definieer je de concepten uit die bronnen en de relaties daartussen. Het resulterende FLINT-model is dan nog niet uitvoerbaar door computers. Dit model kan je echter wel al gebruiken voor andere doeleinden zoals het visualiseren van wetgeving of het duiden van interpretatieverschillen. Het vormt ook een basis voor een regelmodel dat wel uitvoerbaar is.  

_Toepassing PRA_  
Het FLINT-model vormt de basis voor het [regelmodel](#regelmodel). Binnen de PRA wordt de logica, die verwerkt is in het FLINT model, gebruikt om uitvoerbare code te genereren. Deze code wordt vervolgens gebruikt binnen de context van de gebruikersgegevens om bijvoorbeeld te bepalen of er een notificatie moet worden verstuurd. En, omdat het FLINT model wel beschrijft waar de logica op gebaseerd is en daarmee ook de uitvoerbare code, is de uitkomst herleidbaar tot de wet. 

### Wetsanalyse en JAS model 
Het Juridisch Analyse Schema (JAS) is een wetgevingsmodel om de interpretatie van bronnen in natuurlijke taal, zoals een wetstekst of beleidsdocument, volgens een gestandaardiseerde structuur en met verwijzingen vast te leggen. Een JAS model wordt ontwikkeld volgens Wetsanalyse methode. Volgens deze methode selecteer je eerst de relevante bronnen en vervolgens identificeer je de relevante concepten (zoals gedefinieerd in JAS) in die bronnen en de relaties daartussen. Het resulterende JAS model is dan nog niet geheel uitvoerbaar door computers. Dit model kan je echter wel al voor verschillende doeleinden inzetten.  
_
Toepassing PRA_   
Binnen de PRA is verkend hoe deze methode kan worden toegepast als optie naast Calculemus FLINT, als basis voor een regelmodel. 

### Regelspraak 
De taal waarin de Belastingdienst regels uitdrukt heet RegelSpraak. Dit is een gecontroleerde Nederlandse taal die zowel voor juristen als voor computersystemen goed leesbaar is. De Belastingdienst gebruikt Regelspraak om wet- en regelgeving te vertalen naar toepassingen voor burgers, ondernemers en medewerkers. Regelspraak betreft geen programmeertaal zoals Java of Python waardoor ook juristen, beleidsmedewerkers of geïnteresseerde buitenstaanders het kunnen interpreteren en op inhoud kunnen beoordelen.   

### ALEF-tool 
De Belastingdienst heeft een ALEF-tool (Integrated Development Environment) ontwikkeld voor het opstellen van Regelspraak. ALEF staat voor Agile Law Execution Factory. Hiermee kan de Belastingdienst [Regelspraak](#regelspraak) regels - die gezamenlijk een regelmodel vormen - testen en omzetten naar een computerprogramma dat bijvoorbeeld de verschuldigde inkomstenbelasting uitrekent. De Belastingdienst gebruikt ALEF dus om code te genereren die in hun backend systemen ingeladen kan worden.  

### PRA-model (of content- en metadatamodel) 
Een PRA-model bevat content en metadata over een regeling. Een PRA-model is een noodzakelijke aanvulling op het [regelmodel](#regelmodel) en bevat specifiek voor de PRA-toepassing datgene wat vooralsnog niet in een regelmodel zit, zoals content. Deze content biedt de gebruiker bijvoorbeeld een toelichting op een bepaald besluit van de overheid.  

Naast content en metadata over regelingen, kunnen PRA-modellen ook informatie bevatten over levensgebeurtenissen. Zo valt er bijvoorbeeld uit een PRA-model af te lezen voor welke levensgebeurtenissen de regeling mogelijk relevant is. Het idee is dat – in lijn met compliance by design - het PRA-model herleidbaar is naar wetgeving. Een PRA-model zou echter ook meer in het algemeen content en metadata omtrent een regelmodel kunnen bevatten voor ook andere toepassingen dan de PRA. In dat geval zou je in het algemeen kunnen spreken over een dienstverleningsmodel of nog algemener: een content- en metadatamodel. Ook die is los te zien van het regelmodel.  

### Privacy by Design  

Privacy by design houdt in dat er al bij de ontwikkeling van producten en diensten aandacht is voor privacy. Het idee is om al in een vroeg stadium zowel technisch als organisatorisch een zorgvuldige omgang met persoonsgegevens af te dwingen.  

_Toepassing PRA_   
Het PRA concept maakt gebruik van een wallet om de persoonlijke gegevens van de gebruiker in te laden. De gebruiker hoeft echter pas de gegevens vrij te geven aan een derde partij op het moment dat hij besluit de aanvraag in te dienen. Tot dat moment hoeven gebruikers geen gegevens te delen met derde partijen. 

### ID-wallet/EUDI-wallet 
Een identiteitswallet (ID-wallet) is een applicatie - meestal in de vorm van een app - waarmee je ‘bewijzen’ die jou betreffen veilig kunt opslaan en gericht kunt delen met derde partijen. Voorbeelden van dergelijke bewijzen zijn een identiteitsbewijs, rijbewijs, certificaat, diploma, vervoersbewijs, toegangsbewijs of een verklaring van een instantie als de Belastingdienst, werkgever, bank, verzekeraar of pensioenverstrekker. Deze bewijzen kun je vervolgens gebruiken in het maatschappelijk verkeer waarbij de partij met wie je de gegevens deelt, kan vaststellen van welke uitgever de gegevens afkomstig zijn en dat de gegevens authentiek (onaangepast) zijn. 

De eIDAS-verordening van de EU bepaalt dat vanaf 2026 elke lidstaat een wallet moet aanbieden aan haar burgers en ondernemers. Deze verordening stelt ook specifieke eisen aan wallets, walletleveranciers, en uitgevers van bewijzen en derde partijen die gegevens uit wallets willen gebruiken. Een deel van de eisen heeft betrekking op onderlinge compatibiliteit zodat er een Europees systeem ontstaat van wallets en bewijzen die in de hele EU gebruikt kunnen worden. Wallets die aan die eisen voldoen, zijn bijvoorbeeld de EUDI-wallets (EUDI: European Digital Identity). 

_Toepassing PRA_ 
In lijn met het EU-beleid maakt het PRA-concept gebruik van een wallet om de persoonsgegevens te gebruiken.  

### Company passport 
Het Company Passport is een Nederlands initiatief dat voorsorteert op de uiteindelijke organisatiewallet vanuit EUDI.  

_Toepassing PRA_ 
Bij één van de use cases is verkend hoe integratie van het company passport eruit zou komen te zien.  