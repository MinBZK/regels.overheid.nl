---
title: Regelspraak
description: Method - Agile Law Execution Factory
---

# Regelspraak

De Belastingdienst heeft met RegelSpraak een uitgebreide ‘Controlled Natural Language’ (CNL) ontwikkeld. De complexe belasting wet- en regelgeving kan volledig uitgedrukt worden door non-ITers en begrepen worden door een software generator. Deze is in staat de regelgeving om te zetten in een rekenmodule (webservice) die in het hart zit van, bijvoorbeeld, de verwerking van de aangifte inkomstenbelasting. De zo opgestelde regels kunnen echter wel gewoon als Nederlands gelezen en begrepen worden. Het is dus geen programmeertaal zoals Java of Python, maar een bijna-natuurlijke vorm van ‘gewoon Nederlands’. Zo kunnen ook niet-technische mensen, bijvoorbeeld juristen of belastinginspecteurs, de regels gewoon lezen en op inhoud beoordelen.

Zie: <a href="https://wendbarewetsuitvoering.pleio.nl/page/view/ba938b8f-0668-4451-a7e6-81de78bbe66a/regelspraak" target="_blank">RegelSpraak: een bedrijfsregeltaal bij de Belastingdienst</a>

## Workshop CNL

Tijdens de zevende editie van de Workshop Controlled Natural Language die in 2021 is gehouden in Amsterdam, zijn drie papers gepubliceerd waaraan Belastingdienst medewerkers hebben bijgedragen en die zaken beschrijven rond de RegelSpraak taal van de Belastingdienst.

Paper 1 heeft als titel <a href="https://aclanthology.org/2021.cnl-1.6.pdf" target="_blank">RegelSpraak: a CNL for Executable Tax Rules Specification.</a> Dit paper is ontstaan uit een samenwerking van de Hogeschool Arnhem Nijmegen met de Belastingdienst en geeft een overzicht van de historie van Regelspraak, de kenmerken van het gebruik met de nadruk op de dubbele insteek van de taal namelijk zowel leesbaar voor juristen als ook te interpreteren door computers.

Paper 2 heeft als titel <a href="https://aclanthology.org/2021.cnl-1.9.pdf" target="_blank">A quality evaluation framework for a CNL for agile law execution.</a> Dit paper is ontstaan uit een samenwerking van de Hogeschool Arnhem Nijmegen met de Belastingdienst en beschrijft een onderzoek dat heeft plaatsgevonden naar een kwaliteitsraamwerk voor RegelSpraak patronen. In het paper worden de verschillende aspecten uitgewerkt die een rol spelen bij de kwaliteit van controlled natural languages en RegelSpraak in het bijzonder.

Paper 3 heeft als titel <a href="https://aclanthology.org/2021.cnl-1.13.pdf" target="_blank">Toward a Reference Architecture for Traceability in SBVR-based Systems.</a> Dit paper is ontstaan uit een samenwerking met de Open Universiteit. Het paper geeft een aanzet voor een initiële referentiearchitectuur voor het implementeren van traceerbaarheid in systemen die gebaseerd zijn op controlled natural languages zoals SBVR. Het paper is bedoeld als een aanzet voor verder onderzoek dat zal worden uitgevoerd bij de Open Universiteit.
